## Redovni kolokvij 2020/2021, 1. Zadatak 

Napišite funkciju `static List<Dictionary<string, int>> spoj(List<Dictionary<string, int>> a, List<Dictionary<string, int>> b)`. Funkcija prima dvije liste rječnika. Svaki rječnik prve liste sadrži (samo) ključeve `"X"` i `"Y"`, a svaki rječnik druge liste sadrži (samo) ključeve `"Y"` i `"Z"`. 

Izlaz ove funkcije treba biti lista rječnika koji sadrže (samo) ključeve `"X"` i `"Z"`. U toj se listi treba naći po jedan rječnik za svaki par rječnika {X, Y} i {Y, Z} iz ulaznih lista kojima se podudara vrijednost ključa `"Y"`. Nije bitan poredak rječnika u izlazu, ni efikasnost algoritma.

Primjerice, za ulazne liste `[{"X": 1, "Y": 9}, {"X": 2, "Y": 8}, {"X": 1, "Y": 8}]` i `[{"Y": 9, "Z": 6}, {"Y": 9, "Z": 5}, {"Y": 8, "Z": 6}]`, izlaz treba biti neka permutacija liste `[{"X": 1, "Z": 6}, {"X": 1, "Z": 5}, {"X": 2, "Z": 6}, {"X": 1, "Z": 6}]`. Uočite da se rječnik `{"X": 1, "Z": 6}` javlja dva puta u izlaznoj listi.

Predajte ili cijeli VS projekt, ili samo .cs ili .txt datoteku u kojoj se nalazi tražena funkcija. Tip projekta (konzolna aplikacija itd.) je proizvoljan. Funkcija `main` može i ne mora biti prisutna.

## Redovni kolokvij 2020/2021, 2. Zadatak 

Na formu dodajte tri panela, od kojih je jedan obojan crvenom, jedan zelenom i jedan plavom bojom. Paneli trebaju (otprilike) popuniti čitav prostor forme, na način da prvi panel zauzima prvu trećinu širine forme itd. Paneli ne moraju mijenjati veličinu promjenom veličine forme. Klikom na pojedini panel trebaju se dogoditi dvije stvari. Prvo, u dijaloškom okviru (`MessageBox` ili vaša vlastita forma, po izboru) treba ispisati ime (`Name`) tog panela, npr. `"crveni_panel"`. Drugo, odmah nakon zatvaranja dijaloga trebaju se zamijeniti pozicije panela koji je kliknut i panela na njegovoj desnoj strani. Klikom na panel koji se u tom trenutku nalazi na krajnje desnoj poziciji, mijenja mu se pozicija s panelom koji se u tom trenutku nalazi na krajnje lijevoj poziciji. 

U rješenju kojeg predajete treba biti cijeli VS projekt.

## Redovni kolokvij 2020/2021, 3. Zadatak 

Izradite korisničku kontrolu `Prikaz` dimenzija `200px` x `100px`. Na kontrolu dodajte `TextBox` koji je `Multiline` i `ReadOnly`; svojstvo `Dock` postavite na `Fill`. Kontrola treba imati javno `string` svojstvo `sadrzaj`, u čijem se setteru postavlja tekst `TextBox` kontrole na proslijeđenu vrijednost, a getter vraća isti taj tekst (prije prvog postavljanja to je prazan string). Kontrola treba imati i javan događaj `odabran` koji se poziva kad god korisnik klikne na `TextBox` kontrolu. Taj događaj treba proslijediti jedan `string` (opcionalno i `sender`, korisnička kontrola) čija je vrijednost jednaka svojstvu `sadrzaj`.

Na glavnoj formi treba se nalaziti izbornik `Datoteka` s tri opcije: `Reset`, `Novi prozor` i `Izlaz`. Ispod izbornika treba se nalaziti `SplitContainer`, u čijem se lijevom području treba nalaziti `FlowLayoutPanel` (`Dock`: `Fill`, nizanje elemenata s lijeva na desno, wrap uključen, scrollbarovi se prikazuju po potrebi), a u desnom području `TextBox` i `Button`. `TextBox` kontrola treba biti `Multiline` i zauzimati većinu dostupnog područja forme. Treba i mijenjati veličinu zajedno s veličinom područja koji ju sadrži (desno područje kontrole `SplitContainer`), u obje dimenzije. `Button` kontrola treba se uvijek nalaziti na dnu područja, neposredno ispod `TextBox` kontrole. Treba mijenjati samo svoju širinu (ne i visinu) zajedno sa širinom područja koji ju sadrži.

Klikom na gumb događa se sljedeće. Ako je vrijednost `SelectedText` (to svojstvo predstavlja tekst koji je trenutno označen) `TextBox` kontrole na formi različita od praznog stringa, instancira se novi `Prikaz`. Toj se instanci postavlja svojstvo `sadrzaj` na `SelectedText`. Instancu potom treba dodati u `FlowLayoutPanel` kontrolu. Treba dodati i preplatu na njen događaj `odabran`. Kada se taj događaj dogodi, u tekstu `TextBox` kontrole treba izbrisati sve pojave stringa koji je događaj proslijedio.

Važno: sva komunikacija između glavne forme i korisničke kontrole treba se odvijati koristeći javna svojstva i događaje korisničke kontrole. Primjerice, korisnička kontrola ne smije pristupati glavnoj formi (njenim metodama, svojstvima itd.). 

Klik na `Reset` treba resetirati sučelje trenutne forme na početno stanje. Klik na `Novi prozor` treba stvoriti i prikazati još jednu (praznu) instancu glavne forme. Klik na `Izlaz` u bilo kojoj formi prekida izvođenje procesa (zatvaraju se sve forme).

U rješenju kojeg predajete treba biti cijeli VS projekt.

## Popravni kolokvij 2020/2021, 1. Zadatak 

Ovaj se kolokvij sastojao od dva povezana zadatka. Prvi dio kolokvija je izrada funkcije koju koristi drugi dio zadatka. Rješenje se može predati u obliku jednog VS projekta (Windows Forms).

Napišite funkciju koja uzima string koji predstavlja jednostavan SQL upit, te tablicu u obliku `List<Dictionary<string, int>>`. Lista je neprazna, kao i svi rječnici u njoj. Svaki rječnik predstavlja jedan redak tablice. Ključevi rječnika unutar ove liste predstavljaju imena stupaca tablice (svako je ime jedinstveno) i sastoje se od malih slova engleske abecede. Vrijednost rječnika za neki odabrani ključ predstavlja vrijednost ćelije pod odgovarajućim stupcem. Pretpostavljamo da se u ćelije tablice spremaju samo cijeli brojevi (`int`). Funkcija treba izračunati upit i vratiti rezultat u obliku stringa gdje su reci tablice odvojeni prelaskom u novi red, a ćelije unutar reda odvojene razmakom.

Za potrebe zadatka, SQL upit sastoji se točno od sljedećih komponenata odvojenih barem jednim znakom praznine (` `). Funkcija ne mora provjeravati ispravnost ulaza; pretpostavlja da je ulaz ispravan.
 - `SELECT`
 - jedno ili više imena stupaca međusobno odvojenima jednim zarezom oko kojeg može i ne mora biti bilo koji broj razmaka (npr. `a, b, c` je ispravan unos, kao i `a,b,c` i `a    ,  b  ,c`)
 - `FROM tablica WHERE`
 - jedan ili više izraza oblika `stupac = N` (ime stupca, opcionalno neki broj razmaka, znak jednakosti, opcionalno neki broj razmaka, cijeli broj), međusobno odvojenima operatorom `AND` (uz oba ruba riječi `AND` mora postojati barem jedan razmak)
 - `ORDER BY`
 - ime jednog stupca tablice (koje ne mora biti spomenuto u prethodnim komponentama upita)
 - `;`
 
Primjeri upita za tablicu `[{"a": 1, "b": 2, "c": 8}, {"a": 4, "b": 2, "c": 7}]`:
 - Upit: `SELECT    b    ,a    FROM   tablica  WHERE  a=    1   ORDER BY a;`. Očekivani izlaz: 
   ```
   b a
   2 1
   ```
 - Upit: `SELECT a FROM tablica WHERE b = 2 AND b = 2 ORDER by c;`. Očekivani izlaz: 
   ```
   a
   4
   1
   ```
 
## Popravni kolokvij 2020/2021, 2. Zadatak 

Izradite sučelje u kojem je moguće sljedeće (detalje implementacije odaberite sami):

 - Otvarati i zatvarati tabove. Čitav sadržaj taba mora ispunjavati jedna korisnička kontrola. Ta kontrola na početku sadrži (između ostalog) tablicu dimenzija 3x3, sa stupcima naslovljenima `a`, `b` i `c`. 

 - Učitati tablicu iz stringa koji korisnik unese u dijaloškom okviru (izradite pomoćnu formu za unos stringa za ovu svrhu). Tablicu koja je na tabu postojala prije učitavanja treba prebrisati novom tablicom. String kojeg korisnik unosi je u sljedećem formatu (imena stupaca sadrže samo mala slova engleske abecede, a vrijednosti ćelija su cijeli brojevi):
   ```
   IME_STUPCA_1 IME_STUPCA_2 ... IME_STUPCA_N
   ĆELIJA_1_1 ĆELIJA_1_2 ... ĆELIJA_1_N
   ...
   ĆELIJA_M_1 ĆELIJA_M_2 ... ĆELIJA_M_N
   ```

 - Uređivati postojeće ćelije tablice na aktivnom tabu, na način da za svaku ćeliju tablice postoji jedan `TextBox` (na aktivnom tabu). Nije potrebno omogućiti promjenu imena stupaca. Detalji razmještaja su na vama, no lokacije ćelija moraju odgovarati stvarnim pozicijama u tablici (npr. u nedostatku horizontalnog prostora ne smije se dogoditi *wrap* zbog kojeg bi neke ćelije bile prebačene u novi red; umjesto toga, treba se pojaviti horizontalni scrollbar). Nije potrebno dodati mogućnost umetanja/brisanja redaka ili stupaca (osim kroz već opisano učitavanje nove tablice iz stringa).
 
 - Zapisati uređenu tablicu kao string i prikazati ga u dijaloškom okviru (možete iskoristiti raniju formu za upis stringa, ili napraviti novu formu), tablica se pritom zapisuje u ranije specificiranom formatu.
 
 - Upisati SQL upit (unutar taba) i izvršiti ga pomoću funkcije iz prvog dijela zadatka. Rezultat treba prikazati u `MultiLine` `TextBox` kontroli sa scrollbarovima čiji sadržaj nije moguće mijenjati i koji se također nalazi unutar taba (tj. unutar korisničke kontrole unutar taba).
 
 - Sučelje se treba na adekvatan način prilagođavati veličini prozora; mijenjaju se dimenzije sljedećih kontrola: `TabControl` na glavnoj formi (obje dimenzije), korisnička kontrola (obje dimenzije); područje s ćelijama u korisničkoj kontroli (obje dimenzije), prostor za upis upita u korisničkoj kontroli (horizontalno) te područje s rezultatom upita u korisničkoj kontroli (obje dimenzije).

Ni u jednom dijelu zadatka ne treba provjeravati ispravnost korisničkog unosa.

Važno: sva komunikacija između glavne forme i korisničke kontrole treba se odvijati koristeći javna svojstva i događaje korisničke kontrole. Primjerice, korisnička kontrola ne smije pristupati glavnoj formi (njenim metodama, svojstvima itd.). 

