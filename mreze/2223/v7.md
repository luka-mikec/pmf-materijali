## Telnet i servisi

U prvom dijelu vježbi koristili smo `telnet` za izravnu ("nezapakiranu") tekstualnu komunikaciju između klijenta i servera. 

Taj je pristup pogodan za protokole u kojima se cjelokupna komunikacija odvija tekstualno. Svi naši protokoli u kojima smo koristili 
binarna zaglavlja (*headers*) **nisu** takvi protokoli, pa telnet nije pogodan za njih.

Primjeri protokola sa samo tekstualnom komunikacijom su *SMTP*, *HTTP*, *echo* i *daytime* protokol.

Nešto detaljnije smo prošli kroz primjer *SMTP* protokola (slanje i primanje mailova između *mail-servera*). 

*Napomena:* Primjeri za *SMTP* sa slideova vjerojatno neće raditi dobro ako se pokušate spojiti na *cromath* ili *student* s računala *izvan* praktikuma. Možete se prvo spojiti na računalo *student* (koristeći *SSH*) pa potom pokrenti primjere. Također, primjeri za *HTTP* mogli bi prestati raditi u budućnosti, jer taj protokol izumire (mijenja ga *HTTPS*).

Zatim smo kratko govorili o *DNS* protokolu i stablastoj organizacijskog strukturi *DNS* zapisa. Spomenuli smo alate `host` i `dig`, koji rade slično `socket` funkcijama `gethostbyname` i `gethostbyaddr`, no s njima možemo dohvaćati i *MX* i ostale zapise.

## Web i *HTML*

Dokumente koji sadrži strukturu i formatiranje (npr. centrirane dijelove, podebljane/*boldane* dijelove itd.) možemo uređivati u *WYSIWYG* softveru (poput *Google Docs*, *MS Worda*, i *LibreOffice Writera*), ali i tekstualno, na način da dijelovi teksta signaliziraju formatiranje. 
U potonjem slučaju govorimo o *markup* jeziku. Ukratko, pojedini *markup* jezik definira kakve tekstualne "naredbe" možemo koristiti, i kakav ishod one imaju na finalni izgled dokumenta (*generiranog*, *kompajlanog* dokumenta).

Primjer *markup* jezika s kojim ste se možda susreli, ako se i niste susreli s *HTML*-om je *BBCode* jezik koji se koristi na forumima: kada u forumskom postu želite podebljati neku riječ, napišete `[b]Početak[/b] ove rečenice je podebljan`. U pregledniku će ovakva rečenica biti prikazana ovako: **Početak** ove rečenice je podebljan.

Potom smo govorili o *markup* jeziku *HTML*. Naime, vrlo uobičajena praksa je da se stranice na webu pišu u *HTML*-u, a korisnički preglednik čita i iscrtava tako napisanu stranicu. Postoji nekoliko slabo korištenih alternativa *HTML*-u (od kojih su najpopularnije bile *Flex*, *Flash*, *Silverlight* i *JavaFX*) koje su posljednjih godina u potpunosti napuštene. 

*Markup* jezici kao jezici za web imaju dvije osnovne prednosti (u odnosu na npr. Word dokumente): 
  
  - kada stranica nije u potpunosti statična, lakše je programirati (generirati) strukturu tekstualnog dokumenta, nego složene binarne formate poput *PDF*-a;
  - lakše je standardizirati (za sve preglednike i uređaje) jezik koji je tekstualan i namijenjen ljudima.

## *HTML 5*

Komentirali smo strukturu *HTML* dokumenta (konkretnije, *HTML 5* dokumenta) i *tagove*. *Tagovi* imaju različite uloge, 
mogu tražiti zatvarajući *tag* (kao što *tag* za podebljanje/*bold*, `<b>`, traži zatvarajući tag `</b>`), ili ne (kao *tag* za prelaz u novi redak, `<br>`).

*Tagovi* mogu ne imati atribute (kao većina naših primjera), ili ih imati jednog ili više: npr. `<td rowspan="2" colspan="2"></td>` (`<td>` je tag za ćeliju unutar tablice). Atributi se navode u
otvarajućem *tagu*, odvojeni razmakom, tako da se navede ime atributa, znak jednakosti i željena vrijednost atributa. Opcionalno ali preporučljivo je da oko vrijednosti dolaze navodnici. 

Iako *HTML 5* (zbog povijesnih razloga) sadrži *tagove* čija je svrha utjecaj na formatiranje dokumenta (podebljavanje, bojanje i sl.), vrlo je preporučljivo da *HTML* sadrži samo definiciju strukture dokumente: koji dio dolazi ispred ili unutar kojeg, koji dio stranice je navigacija, koji podnožje itd. 
Kakvu to posljedicu ima na sam izgled stranice nešto je što će odrediti drugi jezik koji ćemo opisati kasnije (*CSS*). *CSS* je vrlo jednostavan jezik koji definira koja se oblikovanja odnose na koje *tagove* (ili konkretne objekte ili skupove objekata &mdash; pruža se relativno velika fleksibilnost). Primjerice, `strong { text-decoration: underline; }` je dio *CSS* koda koji će učiniti da se tekst unutar *taga* `<strong>` ispsuje podcrtano. 
