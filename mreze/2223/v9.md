## *CSS 3*

Prošli smo neke jednostavne primjere stiliziranja stranica koristeći CSS. 

### Gdje pisati CSS

Postoje tri mjesta na kojima se mogu nalaziti CSS deklaracije.

 - U vanjskoj datoteci (ili više njih). Pojedinu datoteku uključujemo (zapravo, pozivamo) u HTML koristeći `<link>` tag:
   ```html
   <head>
     ...
     <link rel="stylesheet" href="ime_datoteke.css" />
     ...
   </head>
   ```
 - U HTML datoteci. Navodimo ih unutar `<style>` taga, koji se obično nalazi unutar `<head>` elementa.
   ```html
   <head>
     ...
     <style>
       ...
     </style>
     ...
   </head>
   ```
 - U atributu `style` pojedinog objekta na kojeg želimo primijeniti stil. Stil će se primijeniti samo na taj konkretan objekt.
   ```html
   <neki-tag style="..."> 
     ...
   </neki-tag>
   ```

### Pravila

Pretpostavimo da koristimo neki od prva dva gornja pristupa, dakle kod koji pišemo je u vanjskoj datoteci, ili unutar `<style>` taga.
Tada pišemo neki niz **pravila**, od kojih se svako pravilo sastoji od niza **deklaracija**. 

Pravilo:
```
selektor { deklaracija_1 deklaracija_2 ... deklaracija_n }
```

Deklaracije imaju oblik: `ime: vrijednost;`, npr. `color: blue;` ili `border: 1px solid black;`

U pravilima, `selektor` je najčešće:
 - neki tag (bez simbola &lt; i &gt;), npr. `p`, 
 - ime neke klase koju smo odlučili definirati, npr. `.vazno` (dodajemo točku ispred imena klasa),
 - ili identifikator, npr. `#copyright_poruka` (dodajemo ljestve ispred imena identifikatora).

U slučaju klasa i identifikatora HTML elemente označavamo na sljedeći način: 
```
<neki-tag id="moj-identifikator" class="moja-klasa_1 moja-klasa_2 ... moja-klasa_n"> ... </neki-tag>
```

U CSS-u bismo referirali na njih na sljedeći način (dodajemo točke i ljestve):
```
#moj-identifikator { ... }
.moja-klasa1 { ... }
...
```

Od složenijih selektora, neki česti scenariji su:
 - isti niz deklaracija želimo primijeniti na više selektora koji ne moraju biti ni u kojem odnosu. Npr. `p, .vazno { color: yellow; }` će obojati sve paragrafe, i sve objekte s klasom `vazno`. (Uočite **zarez**, bez njega bi efekt ovog pravila bio bitno drukčiji.)
 - niz deklaracija želimo primijeniti na objekte koji istovremeno ispunjavaju više selektora, npr. `p.vazno.novo { color: yellow; }` će obojati paragrafe koji imaju i klasu `bitno`, i klasu `novo`.
 - niz deklaracija želimo primijeniti na selektore koji su neposredni ili posredni sljedbenici (djeca) nekog drugog selektora, npr. `.vazno p { color: yellow; }` će obojati paragrafe unutar objekata koji su označeni kao `vazno`. Uočite da ovdje nema zareza: da ga ima, obojali bi se svi paragrafi, i svi objekti označeni s `vazno`.

### Flexbox

Jedan koristan koncept koji nije obrađen na slideovima jest *Flexbox*. Primjerice, ako želimo `<article>` i `<aside>` elemente jednog pokraj drugog, mogli bismo napisati sljedeće:
```html
<div style="display: flex;">
  <article style="width: 70%;">
     11111
  </article>
  <aside>
     22222
  </aside>
</div>
```

Element s `display: flex;` može sadržane elemente poredati horizontalno (default) ili vertikalno (`flex-direction: column;`). Korisna su i svojstva `align-items`, `justify-content`, `gap` i `flex-wrap`. U slučaju da koristimo horizontalni razmještaj, `align-items` definira vertikalno poravnavanje, primjerice `flex-start` će poravnati gornje rubove elemenata, a `flex-end` donje. Svojstvo `justify-content` definira horizontalni razmak između elemenata, primjerice `space-between` će maksimalno razdvojiti elemente.

Primjere s ovim i drugim svojstvima možete potražiti na [MDN](https://developer.mozilla.org/en-US/docs/Web/CSS/CSS_Flexible_Box_Layout/Basic_Concepts_of_Flexbox)-u.
